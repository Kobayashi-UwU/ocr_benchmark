สาระสำคัญ

    การติดต่อสื่อสารของหน่วยงานราชการไม่ว่าจะเป็น หน่วยงานราชการกับหน่วยงาน
ราชการ หน่วยงานราชการกับหน่วยงานเอกชน หรือหน่วยงานราชการกับบุคคลภายนอก มักใช้
หนังสือราชการเป็นสำคัญ โดยหนังสือราชการเป็นเอกสารที่หน่วยงานราชการใช้ในการติดต่อกับ
หน่วยงานหรือบุคคลดังกล่าว ซึ่งต้องมีการเขียนให้ถูกต้อง กระชับ ตรงวัตถุประสงค์ รวมถึงการ
พิมพ์หนังสือนั้น ให้ถูกต้องตามหลักเกณฑ์การพิมพ์หนังสือราชการ โดยงานสารบรรณเป็นงานที่มี
อยู่ในทุกส่วนราชการและหน่วยงานต่างๆ มีหน้าที่ดำเนินงานระบบเอกสารทั้งหมด ตั้งแต่
การจัดทำ การรับ การส่ง การเก็บรักษา การยืมจนถึงการทำลาย

ความหมายของหนังสือราชการ

    หนังสือราชการ หมายถึง หนังสือที่เป็นหลักฐานทางราชการ รวมทั้งหนังสือที่หน่วยงานอื่น
ใด ซึ่งมิใช่ส่วนราชการหรือบุคคลภายนอกมีมาถึงส่วนราชการ หนังสือราชการมีทั้งหมด 6 ประเภท
คือ
    1. หนังสือราชการภายนอก คือ หนังสือที่ใช้ติดต่อระหว่างส่วนราชการกับหน่วยงาน
อื่น ทั้งส่วนราชการ มิใช่ส่วนราชการ หรือบุคคลภายนอก
    2. หนังสือราชการภายใน คือ หนังสือที่ใช้ติดต่อภายในกระทรวง ทบวง กรมหรือจังหวัด
เดียวกัน
    3. หนังสือประทับตรา เป็นหนังสือที่ใช้ประทับตราประทับแทนการลงชื่อของหัวหน้างาน
ส่วนราชการระดับกรมขึ้นไป ใช้กับส่วนราชการกับราชการ เฉพาะกรณีที่ไม่ใช่เรื่องสำคัญ
    4. หนังสือสั่งการ มี 3 ชนิด คือ คำสั่ง ระเบียบ และข้อบังคับ
    5. หนังสือประชาสัมพันธ์ ได้แก่ ประกาศ แถลงการณ์ และข่าว
    6. หนังสือที่เจ้าหน้าที่ทำไว้เพื่อเป็นหลักฐานทางราชการ ได้แก่ หนังสือรับรอง รายงาน
การประชุมและหนังสือ อื่นๆ
    ในบทนี้จะกล่าวถึงเพียงหนังสือราชการภายในและหนังสือราชการภายนอก